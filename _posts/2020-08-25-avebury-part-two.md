---
title: Avebury Deel 2 - Vele details van de site
header:
  image: "/images/avebury2.jpg"
  caption: "Photo by Zoltan Tasi on [**Unsplash**](https://unsplash.com/photos/QxjEi8Fs9Hg)"
published: false
tags:
  - Avebury
  - Reisverslag
---

In dit deel gaan we wat dieper in op alle details van de Avebury site.

# Enkele algemeenheden.

The Avebury Stone Circle en de Avebury Site liggen ongeveer 40 km ten noorden van Stonehenge. Alleen de parking dient betaald te worden. De toegang tot de vindplaats zelf is gratis.

Vanwege de uitgestrektheid van de totale site is het moeilijk een globaal beeld te krijgen van de vindplaats, te meer omdat de dorpelingen in de 18de eeuw de stenen als bouwmateriaal hebben gebruikt. Toch zal je deze plek wel kunnen waarderen, want hij heeft een charme kunnen bewaren die Stonehenge niet meer heeft (al wordt de vindplaats in Avebury in het hoogseizoen ook druk bezocht).

Een aanrader is een bezoek aan het Alexander Keiller Museum in de voormalige abdij. Daar is alle informatie verzameld over de ganse site.  

Avebury is een dorp in Groot-Brittannië in het Engelse graafschap Wiltshire. Het ligt 2 km ten noorden van de weg van Londen naar Bath. Er zijn ca. 500 inwoners. Het dorp is bekend omdat het gedeeltelijk ligt in ‘The Ring of Avebury’, het grootste zogenaamde henge-monument van Engeland. Het schattige dorp is omsingeld door een gebied van elf hectare vol stenen en aarden wallen die dateren van rond 2000 voor Christus:
- John Aubrey sprak in 1648 over Avebury in termen van een kathedraal en over Stonehenge in termen van parochiekerk. Hij ontdekte het monument tijdens een vossenjacht en kreeg van koning Charles II de opdracht er een studie aan te wijden.
- In de daarop volgende eeuw was het William Stukeley, eveneens oudheidkundige en student spirituele wetenschappen, die ontdekte dat het complex was aangelegd in de vorm van een slang. In vele culturen is dit het symbool voor spirituele energie.

In tegenstelling tot Stonehenge, dat werd gebouwd voor de aanbidding van de maan en de zon, lijkt de bouw van Avebury eerder verband te houden met de vruchtbaarheid, het leven en de dood. Er zijn veel aanwijzingen dat Avebury vaak werd gebruikt voor begrafenisplechtigheden. De mannelijke zuilvormige en vrouwelijke driehoekige stenen van de toegangslaan zijn opzettelijk bij elkaar geplaatst om zo het verband tussen de vruchtbaarheid en de dood door middel van deze sterk seksueel geladen symbolen zichtbaar te maken. De viering van de cyclus van de geboorte, het leven en de dood nam in het denken van de neolithische mens een zeer belangrijke plaats in. De rituelen van Avebury waren dan ook bedoeld om de levenden geluk te brengen en de doden nieuw leven te schenken.

**Een woordje geschiedenis.**

- De bouw begon rond 2600 voor Chr., enkele honderden jaren na de eerste bouwfase in hout van Stonehenge. Het complex werd gebruikt en uitgebreid over een periode van ongeveer duizend jaar. Dus het was vlugger klaar dan Stonehenge, de constructie is ook eenvoudiger om te bouwen en dus is de stenen cirkel zelf wat ouder dan de stenen constructie in Stonehenge.
- Evenals bij Stonehenge werd bij Avebury eerst een henge aangelegd: een ringwal en ringgracht. Oorspronkelijk was de wal maar liefst 17 m hoog. Hoewel dat niet langer het geval is, ziet hij er nog altijd imposant uit. Met een diameter van 370 m is deze henge bovendien de wijdste in heel het land. Het dorpje Avebury ligt er middenin. De kerk en het abdijgebouw/museum bevinden zich net buiten de henge.
- De vondsten van klokbekeraardewerk in greppels en kuilen, die samenhangen met de stenen, maken het waarschijnlijk dat de steencirkels opgericht zijn tussen 2000 en 1800 voor Christus. De eerste aanleg van ‘The Ring’ is waarschijnlijk enige eeuwen ouder en zou met houten palen zijn gebeurd. Het plaatselijke Alexander Keiller Museum geeft een interessant overzicht van alle prehistorische monumenten uit de omgeving. De maquette van het ganse complex loont de moeite.
- Alleen al het feit dat de stenen in Avebury onbewerkt zijn maakt het al aannemelijk dat zij ouder zijn dan die van Stonehenge. Men schat dat die van Stonehenge zo rond 1500 voor Christus geplaatst zijn. Pas toen kenden de mensen blijkbaar de techniek om stenen te bewerken.
- Afgerond mogen we zeggen:             
	- Voor Avebury behoort deze periode tot de allerlaatste fase van het Neolithicum of Nieuw Steentijdperk of ca 2000 voor Christus.                                                                                            
	- Voor Stonehenge behoort deze periode tot de beginfase van het Bronstijdperk of ca 1500 voor Christus.

**Het transport.**
- Het is zeer duidelijk hoe deze enorme stenen vervoerd en vervolgens rechtop gezet werden. Allen zijn ze afkomstig van de nabijgelegen Marlborough Downs. Uit datzelfde gebied komen ook de imposante stenen van Stonehenge. De megalieten van Avebury en Stonehenge worden Sarsen genoemd:
	- De mensen hadden voldoende kennis en het is waarschijnlijk dat ze houten rollers gebruikten om de stenen te vervoeren. Honderden mensen en tientallen ossen zijn daarbij aanwezig geweest. Hierbij hebben zij ongetwijfeld een route gevolgd met zo min mogelijk steile hellingen en gevaarlijke afdalingen. Zo een traject is op die 20 km afstand wel te vinden.
	- Het valt ook niet uit te sluiten dan een deel van het traject over water gebeurde. De rivier de Kennet bood die mogelijkheid. De kennis om een vlot te bouwen was zeker voorhanden.
- Wanneer de stenen eenmaal op de plaats van bestemming waren, werden ze met behulp van houten rollers, touwen en hefbomen in een diep gat geplaatst. Rondom de voet van de stenen werd kalk en aarde aangestampt om ze op hun plaats te houden.
- Mogelijk koste het ongeveer één jaar om één steen definitief op zijn plaats te brengen en moesten er hiervoor 600 mensen samenwerken.

![](/images/Avebury map bewerkt.jpg)

**De constructie zelf.**
- De ganse site is veel ruimer dan de cirkel en bestond uit ongeveer 600 megalieten. Meer dan de helft is ondertussen verdwenen en nog eens de helft daarvan staat rechtop en mogelijk op de juiste plaats. De ganse site omvat:
	- De cirkel met greppel en aarden wal – **The Avebury Stone Circle**.
	- Twee toegangswegen – **The West Kennet Avenue en the Beckhampton Avenue**.
	- Het heiligdom – **The Sanctuary**.
	- Een kalkstenen heuvel – **The Silbury Hill**.
	- Een begraafplaats – **The West Kennet Long Barrow**.
	- Een nederzetting – **The Windmill Hill**.

**The Avebury Stone Circle**
- De cirkel is niet helemaal perfect. Hoogst waarschijnlijk is dat doelbewust gebeurd want men kon zeker eenvoudig met een houten paal en een touw een perfecte cirkel maken. De diameter wordt op 400 m gehouden.
- Men gebruikte massieve, onbewerkte stenen. Men ziet dat de stenen met hun gladde kant, zeg maar de meest geërodeerde kant, naar binnen zijn geplaatst. Het is de grootste in zijn soort en op één na de grootste in de wereld. Het dorpje Avebury overlapt een gedeelte van de cirkel waar eens stenen stonden.  
- Zoals reeds vermeld bestond de cirkel zelf uit een 100-tal stenen en hier blijven er nog geen 30 van over, 28 om precies te zijn. Dit zijn veruit de grootste stenen. De andere stenen op de site variëren in grootte van 2,1 tot 5,5 meter. Ze variëren in gewicht van 10 tot 60 ton.
- In de noordelijke en de zuidelijke helft van deze cirkel bevonden zich twee kleinere (diameter ongeveer 100 m) cirkels van staande stenen waarbinnen weer andere stenen opgericht waren. In het patroon van deze laatste stenen is nu geen regelmaat of systeem meer te zien. Hun bedoeling is ook niet duidelijk en de High Street loopt gewoon tussen de beide kleinere cirkels door. Ze worden de noordelijke en de zuidelijke cirkel genoemd en ze zijn wel perfect cirkelvormig. Vermoedelijk zijn ze 100 jaar ouder dan de grote omringende cirkel:
	- De noordelijke cirkel is 99 meter in diameter en bestond oorspronkelijk uit 27 stenen, waarvan er vandaag de dag nog vier overeind staan.
	- De zuidelijke cirkel is 105 meter in diameter en telde 29 stenen, waarvan er nog vijf op hun plaats zijn. Merlin of England noemt de noordelijke cirkel de ‘zoncirkel’ en de zuidelijke de ‘maancirkel’. Hiermede verwijst hij naar een mogelijke kalenderfunctie. Dit wordt algemeen gezien weinig aanvaard.

- Rond het ganse monument heen ligt een oorspronkelijk bijna 10 m diepe greppel en daarbuiten een hoge aarden wal, waarvoor die bedoeld was is niet echt duidelijk maar vermits hij aan de buitenkant ligt lijkt verdediging onwaarschijnlijk. Wal en greppel werden hoogst waarschijnlijk het eerst aangelegd en de rest volgde in fasen. Men gebruikte beenderen om de grond wat los te werken en zo gebruikte men het schouderblad van een hert als schop. Wal en greppel zijn op vier plaatsen (de vier windstreken) onderbroken en markeren op die manier ingangen en uitgangen. Overal is door opgraving gebleken dat dit de oorspronkelijke opzet was, momenteel lopen er moderne wegen doorheen. Het dient vermeld te worden dat door de aanwezigheid van de kalk in de ondergrond, zowel de greppel als de wal sneeuwwit overkwamen, een opvallende streling voor het oog.
- Enkele bijzondere stenen:
	- Er is om te beginnen de Barber Stone (Stone Number 9). Hier zou 800 jaar geleden een kapper verongelukt zijn toen men probeerde de steen te begraven, hij zou er dus onder gekomen zijn. De steen staat in het zuidwestelijke deel van de cirkel. Hij is dus terug rechtop gezet in 1830 door Alexander Keiller en het lichaam van de ongelukkige is verwijderd. Op het lichaam werd een schaar gevonden wat de aanleiding was tot de naam Barber Stone. Er werden ook muntstukken gevonden een belangrijk hulpmiddel om het skelet te dateren op zowat 1200 na Christus. Charlie werd overgebracht naar het Natural History Museum in Londen. De gaten in de steen zouden veroorzaakt zijn door wortels van planten.
	- Er is de zogenaamd Devil’s Chair (Stone Number 1). Hij vertoont een duidelijk zitplaats. Vrouwen deden hier hun intieme wensen op de momenten dat de dag en de nacht even lang waren. De steen staat op de plaats waar de West Kennet Avenue bij de cirkel komt.                                                                                                           
	- De aller zwaarste megaliet is er een die in de Cove staat. Cove betekent een beschutte plek, we zitten hier in het midden van de noordcirkel en misschien was dit wel de plaats waar de rituelen werden uitgevoerd. Men gelooft dat laag gezang weerkaatst wordt binnen die stenen plek. De Cove bestaat uit drie stenen. De grootste dus is duidelijk een vrouwelijke steen en wordt daarom Eve (Stone Number I) genoemd. Hij zou 100 ton wegen en hij zou de grootste zijn in zijn soort. Ernaast staat een zuil wat dan weer duidelijk een mannelijke steen is en wordt daarom Adam (Stone Number II) genoemd. De derde steen, waarbinnen dan de beschutte plek moet gesitueerd worden, ontbreekt.
	- De tweede zwaarste megaliet die bewaard is gebleven, is de circa 65 ton wegende Swindon Stone (Stone Number 46) die bij de noordingang staat, dit is trouwens de weg naar Swindon en langs deze weg kan men een goed voorbeeld van een wit paard zien. Deze reusachtige steen balanceert al 4000 jaar eenzaam op één hoek, want zijn overbuur is verdwenen.                                                                                        
	- Er is de Ring Stone, eigenlijk een nummer loze stomp waar men gemakkelijk voorbij kan lopen. Zijn naam verwijst zeker naar het gebruik om hier een huwelijksbelofte uit te spreken en dat dan te bezegelen met een ring.
	- Er is ook nog de Vulva Stone (Stone Number 105). De opmerkelijke groeve in de steen verwijst zonder meer naar het vrouwelijk geslachtsorgaan. De steen maakt deel uit van de zuidcirkel.
	- In het midden van de zuidcirkel zou een obelisk gestaan hebben, de plaats wordt nu gemarkeerd door een betonnen stomp, een Plinth. De zogenaamde obelisk zou een opvallende lengte gehad hebben. In 1724 was hij nog ter plaatse maar hij lag toen al wel tegen de grond. Toen werd berekend dat hij ruim 6 m boven de grond zou uitgestoken hebben.

**The West Kennet Avenue en the Beckhampton Avenue**
- Er is een eerste toegangsweg en die begint bij de zuidoostelijke uitgang met een dubbele rij rechtopstaande stenen, in paren ongeveer 30 m van elkaar gezet, de zogenaamde ‘West Kennet Avenue’. Als symbool van mannelijkheid en vrouwelijkheid hadden ze per paar twee verschillende vormen, de ene breed en de andere smal. Deze laan voert over iets meer dan 2 km naar het Sanctuary even ten oosten van het dorp West Kennet. De laan wordt beschouwd als een processieweg. Binnen rijdend over de B4003 geeft zicht op enkele paarsgewijze stenen.                                                                                                                 
- Er is een tweede toegangsweg, ook een processieweg en die leidt naar het westen naar een Long Barrow. Dit is de zogenaamde ‘Beckhampton Avenue’. Het feit dat deze weg naar een begraafplaats leidde hielp bij de besluitvorming om Avebury als rituele plaats van dood, leven en vruchtbaarheid te klasseren.**

**The Sanctuary**
- Dit heiligdom bestond uit twee concentrische cirkels van stenen, waarvan de buitenste een middellijn van ongeveer 30 m had. Alle stenen van het heiligdom zijn omvergehaald en stukgeslagen. In een eerste versie zouden hier houten paalkransen gestaan hebben.
- Archeologen hebben de omtrek van het heiligdom met kleine platte stenen gemarkeerd.
- In de grond zelf zijn veel sporen van menselijke activiteit gevonden.
- De datering gaat terug tot 3000 voor Christus.
- Van hieruit kon men dus via The West Kennet Avenue naar The Stone Circle.
- Het heiligdom is te zien vanop de weg.

**The Silbury Hill**
- Twee kilometer zuidwaarts ligt Silbury Hill Round Barrow, de hoogste door mensen gemaakte heuvel in Europa. De hoogte is 40 m en de diameter zou 168 m zijn.
- De heuvel is door middel van de radio-koolstofmethode gedateerd rond 2700 voor Christus. We zitten dan volop in het Neolithicum of Nieuw Steentijdperk. De heuvel kon vroeger via een smal paadje beklommen worden. De heuvel dankt zijn stabiliteit aan het feit dat de bouwheren inwendig een soort honingraat structuur van kalkstenen hebben aangebracht. Hier zouden 500 mensen tien jaar lang dag in dag uit aan gewerkt moeten hebben. In zijn grondoppervlak past een volledig voetbalveld.
- Het doel van de heuvel is echter niet bekend. Archeologisch onderzoek heeft geen sporen opgeleverd van grafkamers. Mogelijk is het een heiligdom, een offerplaats of had het een astronomische functie.
- De heuvel zou vroeger beduidend enkele meters hoger geweest zijn. De top is er als het ware afgeregend, dit kan. Er zou toen een metalen staaf op geplaatst zijn, die diende als bliksemafleider. De elektrische ontladingen naar de grond deden de aarde ioniseren. Het binnen skelet van kalk zorgde voor een goede geleiding. De zure omgeving werd (tijdelijk) meer basisch en daarin kunnen planten beter aan hun voedingsstoffen geraken en dus beter groeien. Dit proces en daarmee betere landbouw zou zijn effect hebben op zo een 16 vierkante kilometer. Zeg maar 4 km op 4 km en daarmee is gans de neolithische nederzetting gedekt.
- Het feit dat de heuvel vandaag minder hoog is vermindert de kans op een blikseminslag. Men denkt dat The White Horse in de omgeving mogelijk die functie heeft overgenomen. En zo krijgen we dan een verklaring voor het fenomeen White Horses in deze omstreken.

**The West Kennet Long Barrow**
- Nog één kilometer verder zuidwaarts ligt West Kennet Long Barrow.
- Zo een Long Barrow is een oudere en langwerpige grafheuvel. Dit is dus een echte grafheuvel die rond 3700 voor Christus in gebruik is genomen. Er zijn een vijftal grafkamers in gevonden die nadien zijn toegedekt met aarde. Men heeft die kamers leeg gemaakt en men kan die binnenin ten allen tijden bezoeken, de moeite.
- Hier in de buurt verschijnt er zo af en toe wel eens een graancirkel, de makers zijn bekend en komen er ook voor uit.   

**The Windmill Hill**                                                                                                            
- Twee kilometer noordwaarts ligt Windmill Hill, de vindplaats waarnaar de neolithische Windmill Hill-cultuur is genoemd.
- Het gaat hier over een vrij omvangrijke nederzetting, door 3 cirkelvormige grachten en aarden wallen afgezet.
- De bewoning valt te situeren tussen 3700 en 2500 voor Christus.
- Hier werd veel klokbekeraardewerk gevonden. Dit zijn de oudste sporen van menselijke aanwezigheid.
- Gelijktijdig met deze nederzetting begon men ook met de bouw en de ingebruikname van de zogenaamde West Kennet Long Barrow die nog iets zuidelijker ligt van Silbury Hill.
